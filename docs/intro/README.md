# Introduzione

![TUSL](/TUSL/images/TUSL.jpg)

Il **testo unico**  in materia di salute e sicurezza nei luoghi di lavoro, *D.Lgs. 81/2008* della legge italiana, disciplina il tema della sicurezza sul lavoro (noto anche con l'acronimo *TUSL*) ed è un complesso di norme della Repubblica Italiana, in materia di salute e sicurezza sul lavoro, emanate con il decreto legislativo n. 81 il 9 aprile 2008.
Tale decreto legislativo è stato emanato in conformità all'art. 117 della Costituzione Italiana che al comma 3, definisce la tutela e sicurezza del lavoro fra le materie di legislazione concorrente con le Regioni; quindi la potestà legislativa in questa materia spetterebbe alle Regioni, salvo per quanto riguarda la determinazione dei principi fondamentali, riservata sempre alla legislazione dello Stato.
Il testo unico è formato da 13 titoli suddivisi in 306 articoli in cui sono elencate le misure generali di tutela del sistema di sicurezza aziendale, che vengono poi integrate dalle misure di sicurezza previste per specifici rischi o settori di attività come per esempio gli agenti fisici, biologici e cancerogeni, etc.).
La struttura del decreto è impostata prima con la individuazione dei soggetti responsabili e poi con la descrizione delle misure gestionali e degli adeguamenti tecnici necessari per ridurre i rischi lavorativi. Alla fine di ciascun titolo sono indicate le sanzioni in caso di inadempienza.
Il legislatore tuttavia è dovuto intervenire più volte sulla complessa ed ampia normativa. 

Il d.lgs. 81/2008 propone un sistema di gestione della sicurezza e della salute in ambito lavorativo preventivo e permanente, attraverso:

- **l'individuazione dei fattori e delle sorgenti di rischio** ;
- **la riduzione, che deve tendere al minimo del rischio, cioè al così detto "rischio residuo"** ;
- **il continuo controllo delle misure preventive messe in atto** ;
- **l'elaborazione di una strategia aziendale che comprenda tutti i fattori di una organizzazione**  (tecnologie, organizzazione, condizioni operative, misure gestionali e degli adeguamenti tecnici necessari per ridurre i rischi lavorativi ecc.)

Il decreto ha inoltre definito in modo chiaro le responsabilità e le figure in ambito aziendale per quanto concerne la sicurezza e la salute dei lavoratori.
Il testo è stato elaborato recependo le direttive comunitarie che si basano sul principio della programmazione e della partecipazione di tutti i soggetti coinvolti nel processo di miglioramento delle condizioni di prevenzione e tutela della salute sul luogo di lavoro.
Un ruolo fondamentale è svolto dalle attività formative (informazione e addestramento) rivolte ai lavoratori e alle diverse figure interessate dalla materia della sicurezza e prevenzione sul luogo di lavoro.
La formazione  è fondamentale e poggia sull’assunto che più persone sono “educate” ad un corretto svolgimento del proprio lavoro e minori sono i problemi derivanti dalla sicurezza del lavoro stesso.
